PROLOG  
„Nofrana Hur!“ pozdravil generál kulhajícího Araktuse.  
Fráze ve starém jazyce znamenala ‚nový začátek‘, ale také ‚konec se blíží‘.  
Tato slova kdysi vyjadřovala celý soubor pocitů, ale pro Araktuse nyní nesla jen význam hořké porážky.  
„Posaď se,“ pobídl ho generál a ukázal na židli, do které se Araktus s bolestivým syknutím sesunul.  
Vrásčitá tvář generála Hourda nikdy neprozrazovala jeho pocity, ale dnes to bylo jinak.  
Mlčky Araktuse pozoroval.  
„Je mi líto, co se stalo,“ řekl konečně.  
„Dnes jsi prokázal království mimořádnou službu.“  
Ale za jakou cenu?  
Svou připomínku si Araktus nechal pro sebe a prohlížel si ruce.  
Od konečků prstů až k ramenům je pokrývaly bílé praskliny, připomínající spleť jizev.  
Byly těžké, bez citu a nemohl s nimi pořádně hýbat.  
„Udělal jsi něco, co vůbec nemělo být možné,“ pokračoval generál a opřel se o svůj zdobený stůl.  
„A já teď potřebuju přesně vědět, jak jsi to dokázal.“  
Araktus si hořce povzdechl.  
Samozřejmě že šlo o tohle, přeci jen to byl generál.  
Araktus možná doufal v trochu soucitu, ale co mohl čekat od starého veterána?  
„Já nevím, pane,“ přiznal a zavřené oči mu cukaly při děsivých vzpomínkách na dnešní bitvu.  
„Vedl jsem svůj oddíl Hlídačů a zaútočili jsme rovnou na Kthaaru.  
Nebylo těžké ji najít, byla dvakrát větší než ten nejvyšší muž na bojišti.  
Pak se jí v ruce objevilo to otřesné kopí…  
Obklopila ji rudá záře a jediným úderem zabila všechny, kteří se jí postavili do cesty.“  
Generál Hourd se zamračil.  
„Měl jsem za to, že zastavit útok je něco, co vy, Hlídači, nacvičujete už od útlého dětství.“  
Araktus přikývl.  
„Desítky let cvičíme svůj dar, abychom zastavili meč, kladivo nebo šíp, ale tohle… Tohle bylo jiné.  
Nikdo se nedokázal ubránit.“  
„Kromě tebe,“ připomněl mu generál s náznakem pýchy v hlase.  
„Porazil jsi ji!“  
„Porazil?“ vydechl nevěřícně Araktus.  
„Ani jsem se jí nedotknul. Jen jsem zastavil její útok, to ji vyděsilo a stáhla se.“  
Roztřásla se mu brada.  
„Měla dokončit, co začala. Bojovník má zemřít na bojišti, ne v posteli.“  
Ještě dnes ráno nebyl v království člověk, který by dokázal Araktuse porazit.  
Teď ho ale bolelo i dýchat a na normální chůzi mohl do konce života zapomenout.  
To ho bolelo mnohem víc než popraskané paže.  
„Zvítězil jsi v prohrané bitvě,“ snažil se ho utěšit generál tak vlídně, jak byl jenom schopný.  
„Nikdo nečekal, že se Kthaara stáhne, a podle zpráv zvědů je stále na ústupu.  
Není se čeho bát. Jsi na nejbezpečnějším místě v království.“  
Mel pravdu.  
Město Amdail vytesali jejich předkové z vrcholu skály a hradby byly tak mohutné, že je nedokázal probořit ani ten největší netvor.  
Tucty úzkých věží se zabodávaly téměř až do oblohy, a stráže tak nebezpečí spatřily s dostatečným předstihem.  
Postavit město trvalo stovky let, ale výsledkem byla nedobytná pevnost pro desetitisíce lidí.  
A i když z otevřených oken bylo slyšet bouřlivé oslavy vítězství, Araktus se nedokázal uvolnit.  
„Pane, je zoufalá a já nemám z ničeho takový strach, jako z útoku zvířete zahnaného do kouta.“  
Generál přikývl.  
„A přesně proto potřebuji, abys své vědomosti předal ostatním.  
Tohle by konečně mohla být ta šance, na kterou jsme čekali!  
Pokud naučíme ostatní Hlídače zastavit ránu Kthaary, získáme obrovskou výhodu!“  
„Copak to nechápete?“ vykřikl zoufale Araktus.  
„Skončil jsem! Je konec! Mé ruce jsou příliš slabé pro tíhu meče a má mysl poničená pro používání stříbra.  
Nikdy jsem se nebál smrti na bojišti, ale vždy mě děsil den, kdy po bitvě místo vyznamenání dostanu dřevěnou hůl.“  
Hlas se mu třásl a do očí se mu draly slzy.  
Na generálově tváři se objevil tvrdý výraz.  
„Tohle budu tolerovat jenom proto, že jsi po těžké bitvě.  
Zítra ráno nastoupíš před zbývající Hlídače a začneš je učit.  
Nevíme, kdy se…“  
Jeho hořký proslov přerušil panoš, který vtrhnul do místnosti.  
...  


	- Arila: Stříbrné město